<html>
  <head>
    <meta http-equiv="Content-Type" content="text/html; charset=UTF-8">
	<title>AETD - Help</title>
	<style type="text/css">
.grid  {border: 0 solid #000000;}
.header  { color: white; text-align: center; font-family: verdana; font-style: italic; }
.en     {font-family: verdana; font-size: 12px; color: red; font-style: normal;}
.tig     {font-family: Geez Able; font-size: 15px; color: green; font-style: normal;}
.tigh     {font-family: Geez Able; font-size: 12px; color: #fafafa; font-style: normal;}
.eng     {font-family: verdana; font-size: 13px; color: red; font-style: normal; text-align: center}
.text   { font-family: verdana;  font-size: 12px;}
.tag   { font-family: verdana;  font-size: 11px; color:#fafafa; font-weight: bold}
	</style>
  </head>
<body bgcolor="white">
<table style="border: 2 solid #376EAB;" width="100%" align="center" cellspacing="0" cellpadding="0">
<tr><td>
<table border="0" bgcolor="#376EAB" width="100%" align="center" cellspacing="0" cellpadding="0">
<tr>
<td class ="text" align="center" valign="middle" height="20">
	<font color='#f2f2f2'><b>Advanced English-Tigrinya Dictionary</b></font>
</td>
</tr>
<tr bgcolor="#fafafa">
<td>
<table align="center" cellspacing="0" cellpadding="5">
<tr>
<td valign='middle' class="tig">
	Contents<ul>
		<li><a href="#about">About</a></li>
		<li><a href="#intro">መእተዊ</a></li>
		<li><a href="#publisher">ቃል ኣሕታሚ</a></li>
		<li><a href="#abbreviations">ኣሕጽሮት</a></li>
		<li><a href="#contact">Contact</a></li>
	</ul>
</td>
</tr>
<!-- about -->
<tr>
	<td align="center" class="tag" bgcolor="#376EAB">
		<a name="about">About</a>
	</td>
</tr>
<tr>
	<td class="tig">
	<p><br/>
	This is an Electronic edition of the printed dictionary: "Advanced English-Tigrinya Dictionary" by Tekie Tesfay. And the first of its kind App for Android.
	<br/><br/>
	Features include<ul>
	<li>Over 62 thousand entries</li>
	<li>Pronunciation guides</li>
	<li>Parts of Speech</li>
	</ul>	
	</p>
	</td>
</tr>
<!-- መእተዊ -->
<tr>
	<td align="center" class="tag" bgcolor="#376EAB">
		<a name="intro" class="tigh">መእተዊ</a>
	</td>
</tr>
<tr>
	<td align="center">
	<p class="tig"><br/>
እዚ ዕዮ እዚ፡ መቐጸልታ ናይቲ ብ1999 ተሓቲሙ ዝተዘርግሐ ዘመናዊ መዝገበ-ቓላት ትግርኛ እዩ። ኣብ ፈለማ እቲ ስራሕ ብዝተበገሰ፡ እቲ ዝበዝሐ ኽፋሉ ንጽልን ድርብን ቃላት ዝሓቘፈ፡ እቲ ዝወሓደ ድማ ምስኡ ዚዛመድ ሓረጋት ዘካተተ ኪኸውን እዩ ተኣሚሙ ዝነበረ። እንተኾነ ግዳ፡ እቲ ዕዮ ኣዐርዩ ገስጊሱስ፡ በቲ ዝተተለመሉ መሰረት ኪዛዘም ምስ ቀረበ፡ ስለምንታይከ ብዝሕ ዝበለ ሓረጋትን ስውያ ንግግርን ዘይህልዎ፡ ብዚብል ሓድሽ ኒሕ ተወሳኺ ዕማም ንምስልሳል ተወሰነ። ስለዚ ድማ፡ እቲ ኣቐዲሙ ናብ ኣስታት 40,000 እታው ኪኸውን ዝተኣመመ፡ ናብ ኣስታት 57 ሺሕ እታው ኪድይብ ዳግም ተወጢኑ፡ እንሆ ሕጂ ብርሃን ናይ መዓልቲ ንምርኣይ በቒዑ ይርከብ።<br/><br/>

እቲ ዝበርትዐ ሸነኽ ናይዚ ዕዮዉዚ፡ እቲ ንስውያ ንግግርን ኣብ ዝተፈላለየ ዓውደ ፍልጠት ንዚርከብ ስያመን ዚምልከት እዩ ነይሩ። እቲ ብእንግሊዝኛ ዝተቐመጠ ስውያ ንግግርን ስያመታትን፡ ምስኡ ዚዳረግ ወይ ዚሳነ ናይ ትግርኛ ቓላትን ሓረጋትን ንምንዳይ፡ ነቲ ቕድሚ ሕጂ ዝተዳለወ ተመሳሳሊ ዕዮ ብምውካስ፡ ኣድላዪ ኣብ ዘበለ ድማ ኣፍልጦ ናይ በበይኑ ዓውድን ሞያን ምስ ዘሎዎም ሰባት ብምቍርቛር፡ ከምኡዉውን ብኻልእ ቋንቋ ዝተዳለወ፡ ምስ እንግሊዝኛ ዝተቛረነ መዝገበ-ቓላት ብምፍታሽ፡ እቲ ግድል ኪፍታሕ ጻዕሪ ዝተኻየደሉ ዕማም እዩ ነይሩ።<br/><br/>

ንኣተናብሃ ቓላት ናይ እንግሊዝኛ ብዚምልከት፡ ኣብቲ ዜድሊ ዘበለ፡ ነቲ ኣደማምጻኡ ዚውክል ኣብ ውሽጢ ቔናን ሓጹር ብፊደላት ግዕዝ ሰፊሩ ኣሎ። ብጀካዉዚ፡ ንኣገባብ ኣተናብሃኡ ዚገልጽ ብመልክዕ ሰደቓ ዝተዳለወ ሓበሬታ ኣብ ታሕቲ ቐሪቡ እንሆ። ዚበዝሕ ግዜ፡ እቲ ናይ እንግሊዛውያን ብቕድሚት፡ እቲ ናይ ኣመሪካውያን ድማ ብድሕሪት፡ ኣብ ውሽጢ እቲ ቔናን ሓጹር ተሰሪዑ ተቐሚጡ ኣሎ።<br/><br/>

እንግሊዝኛ ኣዝዩ ኣገዳሲ ቛንቋ ምዃኑ፡ እወሓስ አግብእ ዘየድልዮ ሓቂ እዩ። ከምኡ ኽነሱ ግዳ፡ እዚ መዝገበቓላት እዚ ዝተዳለወሉ ዋና ምኽንያት፡ ኤርትራውያን ቋንቋ ባዕዲ ንኺመልኩ ጥራይ ተባሂሉ ኸም ዘይኮነ ምጥቃስ ግቡእን ቅኑዕን እዩ። እቲ ቐንዲ ሸቶኡ፡ ነቲ ንእንግሊዝኛ መሊኹ ብኣኡ ኣቢሉ ዝተፈላለየ ፍልጠትን ሞያን ዘኻዕበተ ወድ-ሃገር፡ ነቲ ኸምኡ ዕድል ዘይረኸበ ወድ ዓዱ፡ በቲ ንኣኡ ብቐሊሉ ኺርድኦ ዚኽእል ቋንቋኡ ኣቢሉ፡ ካብቲ ማዕከን ፍልጠቱን ክእለቱን ዜካፍለሉ ጥጡሕ መገዲ ንምኽፋት ምዃኑ፡ ኵሉ ደላይ ጽቡቕ ዝኾነ ዜጋ፡ ወርትግ ኣብ ኣእምሮኡ ዜስተንትኖ ቅዱስ ሓሳብ እዩ። በዚ ኣቢሉ ድማ እቲ ምሁር ክፋል ናይቲ ሕብረተሰብ፡ ነቲ ኸምኡ ዕድል ዘይረኸበ ሓዉ፡ ፍልጠት ኬማቕሎ ኪኽእል ጥራይ ዘይኮነስ፡ በቲ ጸኒሑ ኻብኡ ብርግጽ ዚረኽቦ መልሰ-ሓበሬታ፡ ንሱ ንባዕሉ እውን ብገንዘብ ዘይትመን መሰረታዊ ግና ኣዝዩ ኣገዳሲ ትምህርቲ ኺረክብ ከም ዝኾነ ፍጹም ኣየጠራጥርን። በዚ ኸምዚ ዝኣመሰለ ኣገባብ ጥራይ ድማ እዩ፡ እቲ ናይ ሓቂ ስልጣነ ኣብ ውሽጢ ሕብረተሰብ ናይ ሓንቲ ሃገር ኪዕምብብ ዚኽእል።<br/><br/>

ኣብ መጠረሽታ፡ ከምዚ ዝዓይነቱ ምስ እንግሊዝኛ ዝተቛረነ መዝገበቓላት፡ ብትግርኛ ጥራይ ዘይኮነስ፡ ብዅሉ ቛንቋታት ኤርትራ ኺጥጥዕን ኪስስንን፡ ብኣኡ ኣቢሉ ድማ መትንን ደምን ኮይኑ ናይ ስነፍልጠትን ናይ ስነጥበብን ህይወት ናበየ ዅርንዓት ሃገርና ኺዘርእ ናይ ኵልና ትምኒት እዩዉሞ፡ እቲ ኽእለትን ጕልበትን ዘሎዎ ዜጋ፡ ነዚ ቕዱስ ዕላማዉዚ ናብ ሸቶኡ ኼብጽሖ፡ ከይሰልከየ ኺጽዕት ብዓብዪ ትሕትና ኸዘኻኽር እፈቱ።<br/>

<br/>ተክአ ተስፋይ
<br/>ሰነ 2012
<br/>ኣስመራ
	</p><br/>
	</td>
</tr>
<!-- ቃል ኣሕታሚ -->
<tr>
	<td align="center" class="tag" bgcolor="#376EAB">
		<a name="publisher" class="tigh">ቃል ኣሕታሚ</a>
	</td>
</tr>
<tr>
	<td align="center">
		<p class="tig"><br/>
		ልክዕ ቅድሚ ዓሰርተ-ሰለስተ ዓመታት፡ ነቲ ቀዳማይ ብተክአ ተስፋይ እተሰናደወ ዘመናዊ መዝገበ-ቓላት ትግርኛ፡ ቃል ኣሕታሚ ጽሒፍና ነይርና። ሎሚ ድማ እንሆ፡ ንኻልኣይ ተመሳሳሊ ግን ከኣ ኣዝዩ ዝሰፍሐ ዕዮ፡ መዝገበ-ቓላት እንግሊዝኛ-ትግርኛ፡ ተመሳሳሊ ቃል ንጽሕፍ።<br/><br/>
ሓደ ሰብ ኣብ ዕድሚኡ፡ እቲ ሳሕቲ ዘጋጥም ዕድል ረኺቡ፡ መዝገበ-ቓላት ክሰናድእ ምስ ዝበቅዕ፡ ዓቢ ኣሳልጦ ብምዃኑ ዘሐብንን ዘዕግብን ዕዮ እዩ። ክልተ መዝገበ-ቓላት ምስ ዘሰናድእ’ከ? ሓደ መዝገበ-ቓላት ምስንዳእ፡ ነዊሕ ዓመታት ዝወስድን ዘይሕለል ጻዕሪን ትዕግስቲን ዝሓትትን ኣቐንዛዊ ዕዮ ስለ ዝዀነ፡ ነዚ ሓንሳብ ኣብ ዕድሜኻ ዝፍጸም ዓቢ ኣሳልጦ ምድጋም ብርግጽ ብርቂ ዝዀነ ምሁራዊ ቅያ ምፍጻም እዩ። ተክአ እምበኣር በቲ ቀዳማይን በዚ ዳሕረዋይን ዕዮኡ ንነብሱ ጥራይ ዘይኰነ ንደቂ ሃገሩ’ውን ዘሐብን ቅያ ፈጺሙ ኣሎ።<br/><br/>
መዝገበ-ቓላትን ሰዋስውን መሰረት ምዕባሌ ቋንቋታት ምዃኑ ኣብ ታሪኽ ቋንቋታት ዓለም እተረጋገጸ ሓቂ’ዩ። ገስጋስን ዕብየትን ዘመናዊ ቋንቋታትን ስነጽሑፋቱን፡ ብምድላውን ምጽፋፍን መዝገበ-ቓላትን ሰዋስውን፡ ከምኡ’ውን ብምቛም ተኸቲልዎ ዝመጸ ትካላዊ ሓላፍነት ዝወስድ ኣካዳሚ ቋንቋታትን፡ ምጅማሩ ናይ ኣጋጣሚ ኣይኰነን። ሃገራዊ ቋንቋታት ኤውሮጳ ካብ ናይ ዘመናት ኣብ ትሕቲ ፍጹም ዕብለላ ላቲን ዘሕለፎ ድቃስን ድስካለን ወጺኡ ምትንሳኡን ስነጽሑፋቱ ምምዕባሉን፡ ባብ ንትንሳኤ ባህሊን ስነፍልጠትን ምንባሩ፡ ብዘይ ምዕባሌ ህዝቢ ዝዛረበሎም ቋንቋታት፡ ባህላዊን ስነፍልጠታዊን ቴክኖሎጂካዊን ምዕባሌ ክህሉ ከም ዘይክእል ብቑዕ መረጋገጺ ሂቡ’ዩ። ኣብ ዘመናዊ ታሪኽ ምብራቕ ኤሲያ ከኣ፡ ሓያለይ ሃገራዊ ቋንቋታት — ኣውራ ቋንቋታት ጃፓን፡ ቻይና፡ ኮርያ — ከም መሰረት ሃገራዊ ምዕባሌ ምግልጋሉ ክስትውዓል ዘለዎ ካልእ ኣገዳሲ ኣብነት እዩ። ካብ’ዚ፡ ምዕባሌ ቋንቋ ከም ጸዋሪን መግለጺን ባህሊ፡ መሰረትን መግለጺን ምዕባሌ ባህሊ ምዃኑ ንርዳእ። ስለ’ዚ፡ ምስፋሕን ምዕማቝን ኣድማስ ቋንቋ፡ ምስፋሕን ምዕማቝን ባህሊ፡ ምስፋሕን ምዕማቝን ናይ ምርዳእ፡ ናይ ምግላጽ፡ ናይ ምግንዛብ፡ ናይ ምእማት፡ ናይ ምፍጣር፡ ናይ ምንቃፍ፡ ናይ ምድህሳስ … ዓቕሚን ኣኽእሎን ሕብረተሰብ ስለ ዝዀነ፡ ብዘይ ብኡ ምዕባሌ ክሕሰብ’ውን ኣይክእልን’ዩ። በዚ መሰረት’ዚ ኸኣ፡ ኣብ መንጎ ሃገራዊ ቋንቋታት፡ ሃገራዊ ስነጽሑፋት፡ ሃገራዊ ባህሊ፡ ሃገራዊ መንግስታት፡ ሃገራዊ ስልጣንን ዕብየትን ክብረትን ዘሎ መጎታዊ ምትእስሳር ምግንዛብ ይክኣል።<br/><br/>
ኤርትራዊ ቋንቋታት ንምምዕባል ክካየድ ዝጸንሐ ጻዕሪ ቀንዲ ኣካል ናይቲ ሃገራዊ ሓርነታዊ ቃልሲን መስርሓት ምህናጽ ሃገርን ምዃኑ እምበኣር ኣገዳስነቱ መሰረታዊ’ዩ። ኣብ’ቲ ሓደ ካብ’ቶም ዝጸንከሩ እዋናት ሓርነታዊ ቃልስና፡ ኣብ እዋን ሻድሻይ ወራር፡ ንምሁራዊ ስራሕ ቆላሕታ ብምሃብ ብህዝባዊ ግንባር ዝተሰናደአ ክልተ መዝገበ-ቓላት — 1. እንግሊዝኛ-ትግርኛ-ዓረብኛ፤ 2. ትግርኛ-እንግሊዝኛ — ምንባሩ ታሪኻዊ ኣገዳስነቱን መልእኽቱን ዓቢይን ነባሪን’ዩ። እዚ ክልተ መዝገበ-ቓላት’ዚ ክሳብ ሎሚ ከም ብሓድሽ እናተሓትመ የገልግል ምህላዉ ኸኣ ሓደ መርኣያኡ’ዩ። ብተወሳኺ፡ መበገሲ ናይ’ቲ ኤሪ-ዲክሸነሪ (Eri-Dictionary) ተስምዩ ዘሎ ዲጂታላዊ መዝገበ-ቓላት ኰይኑ፡ ድሮ ኣብ ርእሲ’ቲ ዝነበረ እንግሊዝ-ትግርኛ-ዓረብ፡ ትግረ ወሲኹን ዝተረፈ ቋንቋታትና ብምጽንባር ምሉእ ዲጂታላዊ ኤርትራዊ መዝገበ-ቓላት ንክኸውን ተዳልዩን ምህላዉ ኸኣ ካልእ ኣገዳሲ ፍሪኡ’ዩ።<br/><br/>
ድሕሪ ናጽነት፡ ነዚ ውርሻ’ዚ ንምቕጻልን ንምምዕባልን ክልተ ፕሮጀክትታት ተበጊሱ። እቲ ቀዳማይ፡ እቲ ብ1995 ዝጀመረ ብተክአ ተስፋይ ዝካየድ ዘሎ ፕሮጀክት ዘመናዊ መዝገበ-ቓላት ትግርኛ፡ ከምኡ’ውን መዝገበ-ቓላት እንግሊዝኛ-ትግርኛ እዩ። እቲ ኻልኣይ ድማ እቲ ብመምህር ሙሳ ኣሮን ካብ 2001 ክሳብ 2010 ዝተኻየደ ፕሮጀክት መዝገበ-ቓላት ትግረ፡ ከምኡ’ውን ምእካብ ኣፋዊ ያታታት ትግረ እዩ። እዚ ክልተ ፕሮጀክትታት’ዚ መበገሲ ኰይኑ፡ ንኻልኦት ቋንቋታትና ዘገልግል ፕሮጀክትታት ምጅማርን፡ ብዓቢኡ ድማ ናብ ምምስራት ኣካዳሚ ኤርትራዊ ቋንቋታት ምብጻሕን ክሳብ ሕጂ ዘይምኽኣልና ዘየቅስን’ኳ እንተዀነ፡ ነዚ ተሪፉና ዘሎ ዝዓበየ ዕማማት ኣብ ዝሓጸረ ዝክኣል ግዜ ንምፍጻም ይድርኸና ምህላዉ ሓጋዚ’ዩ።
እዚ ሕጂ ንሓትሞ ዘሎና መዝገበ-ቓላት እንግሊዝኛ-ትግርኛ፡ ኣስታት 57 ሺሕ እታዋት ዝሓዘ፡ ብብዝሒ ቃላቱ ጥራይ ዘይኰነ ብዓቢኡ ብስፍሓትን ዕምቈትን ትርጉማቱ ፡ ኣብ ሃገርና፡ ምናልባት’ውን ኣብ ዞባና፡ ዛጊት እቲ ዝዓበየ መዝገበ-ቓላት እዩ። ከምዚ ዝኣመሰለ ዓቢ ዕዮ፡ ይትረፍ ንሓደ ኪኢላ፡ ንብዙሓት ኪኢላታት እውን ነዊሕ ግዜን ኣድካሚ ጻዕሪን ርሒብ ትዕግስቲን ዝሓትት ኣዝዩ በዳሂ ዕዮ ምዃኑ ክዉል ኣይኰነን። ተክአ፡ ኣብ’ዚ ዕዮ’ዚ ልዕሊ ዓሰርተ-ክልተ ዓመታት (1999-2012) ምውፋዩ እምበኣር፡ ከም ግዜ ነዊሕ ምዃኑ ጥራይ ዘይኰነ፡ ከም ዓይነትን ጾርን ዝሓተቶ ስራሕ’ውን ቀሊል ኣይነበረን ብምባል፡ ነቲ ዕዮ ብግቡእ ንምግላጹ ካብ ዘይምኽኣል ንኸይንነኽኦ — ምሕላፉ ኣማቲ ይመስለና።<br/><br/>
ኣብ ትንሳኤ ቋንቋታት፡ ብሕልፊ ከኣ ‘ንኣሽቱ’ ቋንቋታት፡ ብዙሕ ግዜ ሕቶ ‘ጽርየት’ ኣካራኻሪ ጉዳይ ኰይኑ ይቕልቀል’ዩ። ይኹን’ምበር፡ ቋንቋ ከም ኩሉ ማሕበራዊ ተርእዮታት ኣብ ቀጻሊ ለውጢን ምዕባሌን ስለ ዝርከብ፡ ‘ጽርየቱ’ ንምሕላው ነብሱ እንተገሊሉ ንጥፍኣቱ ስለ ዝዀነ፡ እዚ ሕቶ’ዚ ብግቡእ ክስትውዓል ይግባእ። ሓደ ቋንቋ መንነቱ ሓልዩ ክፉት ምስ ዝኸውን፡ ምስ ካልኦት ቋንቋታት ብርእሰ-ተኣማንነት ምስ ዝዋሳእ፡ ከከም ኣድላይነቱ ምስ ዝወስድን ዝህብን ከም ዝምዕብል፡ እቲ ዘይነበሮ ቃላትን ኣባሃህላታትን ንኽልቃሕ ዓይኑ ዘይሓሲ ቋንቋ እንግሊዝ ዓቢ ኣብነት’ዩ። ኣብ ኤርትራ እምበኣር፡ ኩሉ ቋንቋታትና መሰረቱ ሓልዩን ኣደልዲሉን፡ ካብ ሓድሕዱን ካብ ዝቐርብዎን እንተላይ ዘይቀርብዎን ቋንቋታት ከከም ኣድላይነቱ እናተለቀሐን እናረዓመን ብስነጽሑፍ ምስ ዝምዕብል ጥራይ’ዩ ኣብ’ዛ ዘመናዊት ዓለም መጻኢ ክህልዎ ዝኽእል። ኣብ’ዚ መዝገበ-ቓላት’ዚ ከኣ፡ ተክአ፡ ነቲ ኣብ ትግርኛ ከም ኣብ ካልኦት ቋንቋታትና፡ ኣብ መንጎ ምዕቃብን ምልቃሕን ዘሎ ወጥሪ ብግቡእ ዝተገንዘቦን ብኽእለት ዝሓዞን ይመስለና።<br/><br/>
ተክአ እዚ ኵሉ ዓመታት፡ ነቲ ዝተማህረሉ ሞያ ምህንድስና ገዲፉ፡ ኣብ ምእካብን ምምርማርን ቃላትን ትርጕማቱን ምውፋዩ መረጋገጺ ንቋንቁኡ ዘለዎ ፍቕሪን ንምዕባሌኡ ዘለዎ ወኒን እዩ። ንትንሳኤን ዕብየትን ቋንቋ ትግርኛ ሓደ ካብ’ቶም መሰረታዊ ኣበርክቶ ዝገበሩ ምዃኑ ከኣ ብዕዮኡ ኣረጋጊጹ ኣሎ። ንትንሳኤን ዕብየትን ካልኦት ኤርትራዊ ቋንቋታት ድማ ናይ ጸራግ-መገዲ ኣበርክቶ ገይሩ’ሎ። እዚ ገምጋማት’ዚ ከም ሻሙ እንህቦ ዘሎና ኣይኰነን።<br/><br/>
ብሓጺሩ፡ በዚ ድርብ ዕዮኡ፡ ተክአ፡ ንመጻኢ ወለዶታት ዘይበርስ ቅርሲ ኣንቢሩ’ሎ። ስግሩ ኸኣ፡ ሎሚን ንሓዋሩን መንእሰያት ኤርትራ ከም ኣርኣያ ዝወስድዎ፡ ኣብነት ምሁራዊ ጻዕሪን ትኵርነትን ርጥበትን ዘይምሕላልን ኰይኑ’ሎ። ስለ’ዚ ኣገናዕ! ኣሐቢንካና፡ ሓበን ይሃብካ ንብሎ።<br/>
<br/>ክፍሊ ምርምርን ስነዳን ህዝባዊ ግንባር 
<br/>ኣሕተምቲ ሕድሪ
<br/>ሰነ 2012
<br/>ኣስመራ
		</p><br/>
	</td>
</tr>
<!-- ኣሕጽሮት -->
<tr>
	<td align="center" class="tag" bgcolor="#376EAB">
		<a name="abbreviations" class="tigh">ኣሕጽሮት</a>
	</td>
</tr>
<tr>
	<td>
		<br/>
		<table width="100%"><tr>
		<td  width="10%"></td>
		<td width="50%">
		<p class="tig">
		ላት = ላቲንኛ			
<br/>ሕ = ሕሉፍ እዋን ኣብ ሰዋስው				
<br/>ሕሉ ግ.ቅ. = ሕሉፍ ግሳዊ ቕጽል			
<br/>ሕ.መ. = ሕቡራት መንግስታት ኣመሪካ		
<br/>መ.ቅ. = መጽሓፍ ቅዱስ			
<br/>መበ = መበቈል					
<br/>መብ = መብዛሕትኡ ግዜ				
<br/>መ.ዋ. = መስተዋድድ				
<br/>መ.ጻ. = መስተጻምር				
<br/>ሙዚ = ኣብ ሙዚቃ 				
<br/>ምሕ/ም.ቃ/ ኣሕ = ምሕጻረ ቃል/ኣሕጽሮት		
<br/>ሩስ = ብቛhንቋ ሩስያ					
<br/>ሰዋ = ኣብ ሰዋስው					
<br/>ሳን = ቋንቋ ሳንስክሪት				
<br/>ሳየ = ኣብ ሳየንስ					
<br/>ስ. = ስም						
<br/>ስው = ስውያ ንግግር				
<br/>ስጳ = ቋንቋ ስጳኛ					
<br/>ቃ.ኣ = ቃለ ኣጋንኖ				
<br/>ቅ = ቅጽል						
<br/>ቅ.ጥ = ቅድሚት ጥባቕ					
<br/>ቍን = ቍንቁኛ						
<br/>ብሉ/ብሉይ = ቀደም ዚዝውተር ዝነበረ ቓል		
		</p>
		</td>
		<td  width="50%">
			<p class="tig">
			ተም = ተምሳሌኣዊ ኣዘራርባ
			<br/>ተ.ስ. = ተውላጠስም
			<br/>ተ.ግ. = ተውሳኸ ግሲ
			<br/>ተጸ. = ምስ ካልእ ቃል ተጸንባሪ
			<br/>ቱር = ብቛhንቋ ቱርኪ
			<br/>ቺና = ብቛንቋ ቺና
			<br/>ንኣ = ንኣብነት
			<br/>ኣሽ = ኣሽሙር
			<br/>እብ = እብራይስጢ
			<br/>ዓረ = ዓረብኛ
			<br/>ዘይ = ዘይስሩዕ ቃል
			<br/>ድ.ክ = ድሕሪ ኽርስቶስ
			<br/>ድር = ድርብ/ብዙሕ
			<br/>ድ.ጥ = ድሕሪት ጥባቕ
			<br/>ጂኦ = ጂኦመትሪ
			<br/>ጃፓ = ጃፓንኛ
			<br/>ግ = ግሲ
			<br/>ግሪ/ጽር = ግሪኽኛ/ጽርኢ
			<br/>ጥል = ጣልያንኛ
			<br/>ፈረ = ፈረንሳይኛ
			<br/>ፖር = ፖርቱጋልኛ
			<br/>ብሪ/ብሪጣ = ኣብ ብሪጣንያ
			<br/>ብተ = ብተገብሮ ዚዝረብ
			</p>
		</td></tr></table>
		<br/>
	</td>
</tr>
<!-- contact -->
<tr>
	<td align="center" class="tag" bgcolor="#376EAB">
		<a name="contact">Contact</a>
	</td>
</tr>
<tr>
<td>
	<table class="text"  width="100%">
	<tr valign="top">
		<td><br/>
		<h4>Publisher:</h4>
		Hdri Publishers<br/>
		<a href="http://www.hdrimedia.com">www.hdrimedia.com</a><br/>
		Tele: 291-1-126177<br/>
		P.O.Box: 1081<br/>
		Asmara, Eritrea
		</td>
	</tr>
	<tr valign="top">
		<td><br/>
		<h4>Dictionary Author:</h4>
		Tekie Tesfai<br/>
		Asmara, Eritrea
		</td>
	</tr>
	<tr valign="top">
		<td><br/>
		<h4>Software Developer:</h4>
		Fitsum Gaim<br/>
		<a href="http://eri-lingual.blogspot.com">www.geezime.blogspot.com</a><br/>
		EMail: fitsum.gaim@gmail.com<br/>
		Asmara, Eritrea
		</td>
	</tr>
	</table>
</td>
</tr>
</table>
<br>
</td>
</tr>
<tr>
<td align="center" class="tag">
<br/>Advanced English-Tigrinya Dictionary 
<br/>HdriMedia &copy; 2014
<br/><a href="http://www.hdrimedia.com">www.hdrimedia.com</a><br/><br/>
</td>
</tr>
</table>
</td></tr></table>
</body>
</html>
	  